---
date: 2021-03-06
tags: srpski
category: life
excerpt_separator: <!--more-->
---

Pisanje je najbolji način za sređivanje misli. Shodno tome, vođenje dnevnika predstavlja možda najbolji način da se organizuje i planira privatni život. Neki ljudi svesno ili nesvesno koriste pisanje kao pomoćno sredstvo za vredan dan. TODO liste, pisanje "da se ne bi zaboravilo", upisivanje događaja u google kalendar, crtanje po tabli kako neki sistem funkcioniše da bi bio jasniji itd. Vođenje dnevnika se može smatrati alatom za organizovanje šire slike svoga života. Može predstaviti razgovor sa samim sobom u kome se rešavaju konfuzne emocije u bezbednom okruženju, a možda znači praćenje važnih životnih detalja koje bi rado pročitao posle mnogo godina, ili jednostavno daje radost i uživanje u prenošenju misli na papir.

<!--more-->

# Kako pisati

Podeliću kako ja to radim, kao primer, na osnovu nekih stvari koje sam pokupio tokom godina. Ljudski um jako dobro funkcioniše ujutru, nakon doručka, kada je dobra prilika da se dan isplanira u obliku liste aktivnosti koju želite da ostvarite ovog dana. Ne mora biti kompletna lista, ali takođe ne mora biti potpuno ostvariva lista, svakako je dobro videti spisak i probrati šta je prioritet za danas. Uveče je čovek umoran, i može koristiti pisanje za refleksiju na današnji dan, pregleda ostvarene aktivnosti (ako je ujutru spisak napravljen) i koristi se prilika za oslobađanje od stresa - prepričavanjem događaja. Pisanjem o stvarima koje nas čini nervoznim, anksioznim ili depresivnim nam pomaže da se suočimo sa negativnim emocijama i spontano ih prihvatamo i rešimo, a stvari koje nas čine srećnim ili zadovoljnim  nam pomaže da cenimo to i da ostavimo dobar ton pred san, pa je bitno navesti neku od njih (neki predlažu tri ili pet).

Ako pišete u svesci, dnevnik počinje na novoj strani, možde se uvesti pravilo na levoj strani sveske (ako niste štedljivi). Dnevnik treba imati datum i dan u nedelji. Može sadržati podatke dnevne jutarnje rutine, zavisno od potrebe (praćenje težine, lekova, novca na računu itd). A ako pišete na računaru, svaki fajl je novi unos u dnevnik. Na računaru koristim `markdown` jezik i generator za blog kao pomoćno sredstvo za pisanje dnevnika, jer ga mogu i čitati. Lično preferiram format imenovanja fajla `{godina}-{mesec}-{dan}-{dan u nedelji}` (na primer `2021-03-26-Subota.md`). Vodite računa o smeštanju podataka, sa jedne strane računar koji je na internetu je uvek dobro mesto da sadržaj završi u javnosti a sa druge strane se zbog nepredvidivih situacija mogu izgubiti svi podaci, a prenosivi mediji ne mogu da istraju koliko i sveska.

Dnevnik nije potrebno pisati baš svaki dan, ali je zgodno makar posvetiti par minuta radi održavanja rutine. Sadržaj će sigurno varirati, od oskudne liste planiranih aktivnosti do velikih raspisivanja, zavisi od toga šta želite i šta vam je bitno da sačuvate od sećanja. Možete pisati neke priče od značaja, jer je nekada teško setiti se bitnih detalja. 
> Obratite pažnju na granularnost privatnosti (svoje i drugih), koju morate ceniti ukoliko se desi da neko može doći do tvog dnevnika i te podatke zloupotrebi.

Pisanje je najzgodnije u prostoru bez izvora ometanja, na urednom stolu, kako bi se sa pisanjem brzo završilo bez spoljnog stresa. Naravno, kao i sa svakim pravilom, ovde možete imati odstupanja. Primer može biti pisanje dnevnika na putovanju, kada želite nešto da zabeležite baš u tom trenutku. Ja imam stari prenosivi laptop koji mi služi samo u potrebi pisanja, a nekada sam koristio svesku. Smatram da je lepo pisati olovkom ali potreba za efikasnošću me je navela da koristim isključivo taj laptop. Suplementiram sve to sveskama ili svesčicama, naročito oko lista planiranih aktivnosti.